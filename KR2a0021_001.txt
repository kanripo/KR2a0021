# -*- mode: mandoku-view -*-
#+TITLE: 北齊書
#+DATE: 2018-03-31 09:03:12.461268
#+PROPERTY: ID KR2a0021
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 卷一
<pb:KR2a0021_WYG_001-1a>¶
欽定四庫全書¶
　北齊書卷一¶
隋太子通事舎人李百藥　撰¶
　帝紀第一¶
神武上¶
齊髙祖神武皇帝姓髙名歡字賀六渾渤海蓚人也六¶
世祖隠晉玄莵太守隠生慶慶生泰泰生湖三世仕慕¶
容氏及慕容寳敗國亂湖率衆歸魏為右將軍湖生四¶
子第三子謐仕魏位至侍御史坐法徙居懐朔鎮謐生¶
<pb:KR2a0021_WYG_001-1b>¶
皇考樹性通率不事家業住居白道南數有赤光紫氣¶
之異隣人以為怪勸徙居以避之皇考曰安知非吉居¶
之自若及神武生而皇妣韓氏殂養於同産姊壻鎮獄¶
隊尉景家神武既累世北邉故習其俗遂同鮮卑長而¶
深沉有大度輕財重士為豪俠所宗目有精光長頭髙¶
顴齒白如玉少有人傑表家貧及聘武明皇后始有馬¶
得給鎮為隊主鎮將遼西叚長常竒神武貎謂曰君有¶
<pb:KR2a0021_WYG_001-2a>¶
康濟才終不徒然便以子孫為託及貴追贈長司空擢¶
其子寜用之神武自隊主轉為函使嘗乗驛過建興雲¶
霧書晦雷聲随之半日乃絶若有神應者每行道路徃¶
來無風塵之色又嘗夢履衆星而行覺而内喜為函使¶
六年每至洛陽給令史麻祥使祥甞以肉啗神武神武¶
性不立食坐而進之祥以為慢已笞神武四十及自洛¶
陽還傾産以結客親故怪問之答曰吾至洛陽宿衛羽¶
林相率焚領軍張彛宅朝廷懼其亂而不問為政若此¶
事可知也財物豈可常守邪自是乃有澄清天下之志¶
<pb:KR2a0021_WYG_001-2b>¶
與懐朔省事雲中司馬子如及秀容人劉貴中山人賈¶
顯智為奔走之友懐朔户曹史孫騰外兵史侯景亦相¶
友結劉貴嘗得一白鷹與神武及尉景蔡儁子如賈顯¶
智等獵於沃野見一赤兎每搏輙逸遂至廻澤澤中有¶
茅屋將奔入有狗自屋中出噬之鷹兔俱死神武怒以¶
鳴鏑射之狗斃屋中有二人出持神武襟甚急其母兩¶
目盲曵杖呵其二子曰何故觸大家出甕中酒烹羊以¶
<pb:KR2a0021_WYG_001-3a>¶
飯客因自言善暗相遍捫諸人皆貴而指麾俱由神武¶
又曰子如歴位顯智不善終飯竟出行數里還更訪之¶
則本無人居乃向非人也由是諸人益加敬異孝昌元¶
年柔玄鎮人杜洛周反於上谷神武乃與同志從之醜¶
其行事私與尉景叚榮蔡儁圖之不果而逃為其騎所¶
追文襄及魏永熙后皆幼武明后於牛上抱負之文襄¶
屢落牛神武彎弓將射之以決去后呼榮求救頼榮遽¶
下取之以免遂奔葛榮又亡歸尒朱榮於秀容先是劉¶
貴事榮盛言神武羙至是始得見以憔悴故未之竒也¶
<pb:KR2a0021_WYG_001-3b>¶
貴乃為神武更衣復求見焉因随榮之廐廐有惡馬榮¶
命翦之神武乃不加羈絆而翦竟不蹄齧已而起曰御¶
惡人亦如此馬矣榮遂坐神武於牀下屏左右而訪時¶
事神武曰聞公有馬十二谷色别為羣將此竟何用也¶
榮曰但言爾意神武曰方今天子愚弱太后淫亂孽寵¶
擅命朝政不行以明公雄武乗時奮發討鄭儼徐紇而¶
清帝側霸業可舉鞭而成此賀六渾之意也榮大恱語¶
<pb:KR2a0021_WYG_001-4a>¶
自日中至夜半乃出自是每參軍謀後從榮徙據并州¶
抵揚州邑人龎蒼鷹止團焦中每從外歸主人遥聞行¶
響動地蒼鷹母數見團焦赤氣赫然屬天又蒼鷹嘗夜¶
欲入有青衣人拔刀叱曰何故觸王言訖不見始以為¶
異密覘之唯見赤虵蟠牀上乃益驚異因殺牛分肉厚¶
以相奉蒼鷹母求以神武為義子及得志以其宅為第¶
號為南宅雖門巷開廣堂宇崇麗其本所住團焦以石¶
堊塗之留而不毁至文宣時遂為宫既而榮以神武為¶
親信都督于時魏明帝銜鄭儼徐紇逼靈太后未敢制¶
<pb:KR2a0021_WYG_001-4b>¶
私使榮舉兵内向榮以神武為前鋒至上黨明帝又私¶
詔停之及帝暴崩榮遂入洛因將簒位神武諫恐不聼¶
請鑄像卜之鑄不成乃止孝莊帝立以定策勲封銅鞮¶
伯及尒朱榮擊葛榮令神武喻下賊别稱王者七人後¶
與行臺于暉破羊侃于泰山尋與元天穆破邢杲于濟¶
南累遷第三鎮人酋長常在榮帳内榮嘗問左右曰一¶
日無我誰可主軍皆稱尒朱兆曰此正可統三千騎以¶
<pb:KR2a0021_WYG_001-5a>¶
還堪代我主衆者唯賀六渾耳因誡兆曰爾非其匹終¶
當為其子穿鼻乃以神武為晉州刺史於是大聚歛因¶
劉貴貨榮下要人盡得其意時州庫角無故自鳴神武¶
異之無幾而孝莊誅榮及尒朱兆自晉陽將舉兵赴洛¶
召神武神武使長史孫騰辭以絳蜀汾胡欲反不可委¶
去兆恨焉騰復命神武曰兆舉兵犯上此大賊也吾不¶
能久事之自是始有圖兆計及兆入洛執莊帝以北神¶
武聞之大驚又使孫騰偽賀兆因宻覘孝莊所在將劫¶
以舉義不果乃以書喻之言不宜執天子以受惡名於¶
<pb:KR2a0021_WYG_001-5b>¶
海内兆不納殺帝而與尒朱世隆等立長廣王曄改元¶
建明封神武為平陽郡公及費也頭紇豆陵歩藩入秀¶
容逼晉陽兆徵神武神武將徃賀拔焉過兒請緩行以¶
弊之神武乃徃逗遛辭以河無橋不得渡歩藩軍盛兆¶
敗走初孝莊之誅尒朱榮知其黨必有逆謀乃宻敕歩¶
藩令襲其後歩藩既敗兆等以兵勢日盛兆又請救於¶
神武神武内圖兆復慮歩藩後之難除乃與兆悉力破¶
<pb:KR2a0021_WYG_001-6a>¶
之藩死深徳神武誓為兄弟時世隆度律彦伯共執朝¶
政天光據闗右兆據并州仲逺據東郡各擁兵為暴天¶
下苦之葛榮衆流入并肆者二十餘萬為契胡陵暴皆¶
不聊生大小二十六反誅夷者半猶草竊不止兆患之¶
問計於神武神武曰六鎮反殘不可盡殺宜選王素腹¶
心者私使統焉若有犯者直罪其帥則所罪者寡兆曰¶
善誰可行也賀拔允時在坐請神武神武拳毆之折其¶
一齒曰生平天柱時奴軰伏處分如鷹犬今日天下安¶
置在王而阿鞠泥敢誣下罔上請殺之兆以神武為誠¶
<pb:KR2a0021_WYG_001-6b>¶
遂以委焉神武以兆醉恐醒後或致疑貳遂出宣言受¶
委統州鎮兵可集汾東受令乃建牙陽曲川陳部分有¶
欵軍門者絳巾袍自稱梗楊驛子願厠左右訪之則以¶
力聞常於并州市搤殺人者乃署為親信都督兵士素¶
惡兆而樂神武於是莫不皆至居無何又使劉貴請兆¶
以并肆頻嵗霜旱降戸掘黄鼠而食之皆面無榖色徒¶
汚人國土請令就食山東待温飽而處分之兆從其議¶
<pb:KR2a0021_WYG_001-7a>¶
其長史慕容紹宗諫曰不可今四方擾擾人懐異望况¶
髙公雄略又握大兵將不可為兆曰香火重誓何所慮¶
也紹宗曰親兄弟尚爾難信何論香火時兆左右已受¶
神武金因譛紹宗與神武舊有隙兆乃禁紹宗而催神¶
武發神武乃自晉陽出滏口路逄尒朱榮妻北鄉長公¶
主自洛陽來馬三百匹盡奪易之兆聞乃釋紹宗而問¶
焉紹宗曰猶掌握中物也於是自追神武至襄垣㑹漳¶
水暴長橋壊神武隔水拜曰所以借公主馬非有他故¶
備山東盜耳王受公主言自來賜追今渡河而死不辭¶
<pb:KR2a0021_WYG_001-7b>¶
此衆便叛兆自陳無此意因輕馬渡與神武坐幕下陳¶
謝遂授刀引頭使神武斫已神武大哭曰自天柱薨背¶
賀六渾更何所仰願大家千萬歲以申力用今旁人搆¶
閒至此大家何忍復出此言兆投刀於地遂刑白馬而¶
盟誓為兄弟留宿夜飲尉景伏壯士欲執兆神武齧臂¶
止之曰今殺之其黨必奔歸聚結兵饑馬痩不可相支¶
若英雄崛起則為害滋甚不如且置之兆雖勁㨗而兇¶
<pb:KR2a0021_WYG_001-8a>¶
向山東養士繕甲禁侵掠百姓歸心乃詐為書言尒朱¶
兆將以六鎮人配契胡為部曲衆皆愁怨又為并州符¶
徵兵討歩落稽發萬人將遣之孫騰尉景為請留五日¶
如此者再神武親送之郊雪涕執别人皆號慟哭聲動¶
地神武乃喻之曰與爾俱失鄉客義同一家不意在上¶
乃爾徵召直向西已當死後軍期又當死配國人又當¶
死柰何衆曰唯有反耳神武曰反是急計須推一人為¶
主衆願奉神武神武曰爾鄉里難制不見葛榮乎雖百¶
萬衆無刑法終自灰滅今以吾為主當與前異不得欺¶
<pb:KR2a0021_WYG_001-8b>¶
漢兒不得犯軍令生死任吾則可不爾不能為取笑天¶
下衆皆頓顙死生唯命神武曰若不得已明日椎牛饗¶
士喻以討尒朱之意封隆之進曰千載一時普天幸甚¶
神武曰討賊大順也拯時大業也吾雖不武以死繼之¶
何敢讓焉六月庚子建義於信都尚未顯背尒朱氏及¶
李元忠與髙乾平殷州斬尒朱羽生首來謁神武撫膺¶
曰今日反決矣乃以元忠為殷州刺史是時兵威既振¶
<pb:KR2a0021_WYG_001-9a>¶
乃抗表罪狀尒朱氏世隆等袐表不通八月尒朱兆攻¶
䧟殷州李元忠來奔孫騰以為朝廷隔絶不權立天子¶
則衆望無所係十月壬寅奉章武王融子渤海太守朗¶
為皇帝年號中興是為廢帝時度律仲逺軍次洛陽尒¶
朱兆㑹之神武用竇泰䇿縱反間度律仲逺不戰而還¶
神武乃敗兆於廣阿十一月攻鄴相州刺史劉誕嬰城¶
固守神武起土山為地道徃建大柱一時焚之城䧟入¶
地麻祥時為湯隂令神武呼之曰麻都祥慙而逃永熙¶
元年正月壬午拔鄴城據之廢帝進神武大丞相柱國¶
<pb:KR2a0021_WYG_001-9b>¶
大將軍太師是時青州建義大都督崔靈珍大都督耿¶
翔皆遣使歸附行汾州軍事劉貴棄城來降閏三月尒¶
朱天光自長安兆自并州度律自洛陽仲逺自東郡同¶
㑹鄴衆號二十萬夾洹水而軍節閔以長孫承業為大¶
行臺總督焉神武令封隆之守鄴自出頓紫陌時馬不¶
滿二千歩兵不至三萬衆寡不敵乃於韓陵為圓陣連¶
牛驢以塞歸道於是將士皆有死志四面赴擊之尒朱¶
<pb:KR2a0021_WYG_001-10a>¶
兆責神武以背已神武曰本戮力者共輔王室今帝何¶
在兆曰永安枉害天柱我報讐耳神武曰我昔日親聞¶
天柱計汝在户前立豈得言不反邪且以君殺臣何報¶
之有今日義絶矣乃合戰大敗之尒朱兆對慕容紹宗¶
叩心曰不用公言以至於此將輕走紹宗反旗鳴角收¶
聚散卒成軍容而西上髙季式以七騎追奔度野馬崗¶
與兆遇髙昂望之不見哭曰喪吾弟矣夜久季式還血¶
滿袖斛斯椿倍道先據河橋初普泰元年十月歲星熒¶
惑鎮星太白聚於觜參色甚明太史占云當有王者興¶
<pb:KR2a0021_WYG_001-10b>¶
是時神武起於信都至是而破兆等四月斛斯椿執天¶
光度律送洛陽長孫承業遣都督賈顯智張歡入洛陽¶
執世隆彦伯斬之兆奔并州仲逺奔梁州遂死焉時凶¶
蠧既除朝廷慶恱初未戰之前月章武人張紹夜中忽¶
被數騎將踰城至一大將軍前敕紹為軍導向鄴云佐¶
受命者除殘賊紹廻視之兵不測整疾無聲將至鄴乃¶
放焉及戰之日尒朱氏軍人見陣外士馬四合盖神助¶
<pb:KR2a0021_WYG_001-11a>¶
也既而神武至洛陽廢節閔及中興主而立孝武孝武¶
既即位授神武大丞相天柱大將軍太師世襲定州刺¶
史増封并前十五萬戸神武辭天柱減户五萬壬辰還¶
鄴魏帝餞於乾脯山執手而别七月壬寅神武帥師北¶
伐尒朱兆封隆之言侍中斛斯椿賀拔勝賈顯智等徃¶
事尒朱普皆反噬今在京師寵任必搆禍隙神武深以¶
為然乃歸天光度律於京師斬之遂自滏口入尒朱兆¶
大掠晉陽北保秀容并州平神武以晉陽四塞乃建大¶
丞相府而定居焉尒朱兆既至秀容分兵守險出入寇¶
<pb:KR2a0021_WYG_001-11b>¶
抄神武揚聲討之師出止者數四兆意怠神武揣其歲¶
首當宴㑹遣竇泰以精騎馳之一日一夜行三百里神¶
武以大軍繼之二年正月竇泰奄至尒朱兆庭軍人因¶
宴休堕忽見泰軍驚走追破之於赤洪嶺兆自縊神武¶
親臨厚葬之慕容紹宗以尒朱榮妻子及餘衆自保焉¶
突城降神武以義故待之甚厚神武之入洛也尒朱仲¶
逺部下都督橋寧張子期自滑臺歸命神武以其助亂¶
<pb:KR2a0021_WYG_001-12a>¶
且數反覆皆斬之斛斯椿由是内不自安乃與南陽王¶
寳炬及武衛將軍元毗魏光禄王思政搆神武於魏帝¶
舎人元士弼又奏神武受敕大不敬故魏帝心貳於賀¶
拔岳初孝明之時洛下以兩拔相撃謡言曰銅拔打鐵¶
拔元家世將末好事者以二拔謂拓拔賀拔言俱將衰¶
敗之兆時司空髙乾密唘神武言魏帝之貳神武封呈¶
魏帝殺之又遣東徐州刺史潘紹業密敕長樂太守龎¶
蒼鷹令殺其弟昂昂先聞其兄死以矟刺柱伏壯士執¶
紹業於路得敕書於袍領來奔神武抱其首哭曰天子¶
<pb:KR2a0021_WYG_001-12b>¶
枉害司空遽使以白武幡勞其家屬時乾次弟慎在光¶
州為政嚴猛又縱部下取納魏帝使代之慎聞難將奔¶
梁其屬曰公家勲重必不兄弟相及乃弊衣推鹿車歸¶
渤海逄使者亦來奔於是魏帝與神武隙矣阿至羅虜¶
正光以前常稱藩自魏朝多事皆叛神武遣使招納便¶
附欵先是詔以寇賊平罷行臺至是以殊俗歸降復授¶
神武大行臺随機處分神武常賚其粟帛議者以為徒¶
<pb:KR2a0021_WYG_001-13a>¶
費無益神武不從撫慰如初其酋帥吐陳等感恩皆從¶
指麾救曹泥取方俟受洛干大收其用河西費也頭虜¶
紇豆陵伊利居河池恃險擁衆神武遣長史侯景屢招¶
不從¶
　北齊書卷一¶
<pb:KR2a0021_WYG_001-13b>¶
<pb:KR2a0021_WYG_001-14a>¶
　北齊書卷一考證¶
髙祖神武皇帝紀上謐生皇考樹○魏書及北史俱作¶
　樹生(臣荃)按本書杜弼傳相府法曹辛子炎諮事云¶
　須取署子炎讀署為樹髙祖大怒曰小人多不知避¶
　人家諱杖之於前弼進曰禮二名不偏諱孔子言徴¶
　不言在言在不言徴子炎之罪宜或可恕惟名樹生¶
　故云二名若名樹非二名矣但諸本皆作樹故仍之¶
聞公有馬十二谷色别為羣○監本谷訛各從南監本¶
　改(臣範)按史記谷量牛馬本書婁昭傳内有牛馬以¶
<pb:KR2a0021_WYG_001-14b>¶
　谷量語¶
終當為其子穿鼻○通鑑無子字¶
以兵勢日盛○一本無以字¶
初魏真君内學者○一本君下有中字(臣荃)按真君魏¶
　世祖年號内學謂圖䜟之學也見後漢書方伎傳注¶
時度律仲逺軍次洛陽○北史洛作晉¶
為地道往建大柱一時焚之○通鑑作為地道施柱而¶
<pb:KR2a0021_WYG_001-15a>¶
　焚之城䧟¶
　北齊書卷一考證¶
<pb:KR2a0021_WYG_001-15b>¶
